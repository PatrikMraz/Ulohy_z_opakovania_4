Pretekár so slávnym priezviskom má zlomenú pätu.

SAO PAULO. Dvadsaťročný brazílsky pretekár Enzo Fittipaldi je rád, že z havárie v pretekoch formuly 2 v Saudskej Arábii vyviazol len so zlomenou pätou.

Na štarte nedeľných pretekov zozadu vrazil do stojaceho Thea Pourchaireho, oboch jazdcov po incidente previezli do nemocnice.

"Ďakujem za všetky vaše správy a ďakujem zdravotníckemu tímu FIA za starostlivosť. Som rád, že Theo je v poriadku, na trať sa vrátim čoskoro a budem ešte rýchlejší," napísal mladý pretekár na sociálnej sieti twitter k fotke, na ktorej ukazuje na nemocničnom lôžku palec hore.

Jeho francúzsky súper uviedol, že je v poriadku, no nie je si istý, či prebiehajúcu sezónu dokončí. Posledné preteky sezóny čakajú sprievodnú sériu F1 v nedeľu v Abú Zabí.

Ani jeden zo spomínaných jazdcov nie je v boji o titul, Brazílčan vstúpil do sezóny až v jej polovici a Pourchaire stráca na vedúceho Oscara Piastriho 89,5 bodu.

Enzo Fittipaldi je vnuk dvojnásobného majstra sveta F1 a víťaza Indy 500 (1989, 1993) Emersona Fittipaldiho, ktorý v kráľovskej súťaži motošportu získal tituly v rokoch 1972 a 1974 pre McLaren. Pre tím to boli prvé tituly, rovnako ako pre Brazíliu. Informácie priniesla agentúra AFP.